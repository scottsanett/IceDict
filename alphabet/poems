1.<br>Gáttir allar,<br>áðr gangi fram,<br>um skoðask skyli,<br>um skyggnast skyli,<br>því at óvíst er at vita,<br>hvar óvinir<br>sitja á fleti fyrir.<br> 
2.<br>Gefendr heilir!<br>Gestr er inn kominn,<br>hvar skal sitja sjá?<br>Mjök er bráðr,<br>sá er á bröndum skal<br>síns of freista frama.<br> 
3.<br>Elds er þörf,<br>þeims inn er kominn<br>ok á kné kalinn;<br>matar ok váða<br>er manni þörf,<br>þeim er hefr um fjall farit.<br> 
4.<br>Vatns er þörf,<br>þeim er til verðar kemr,<br>þerru ok þjóðlaðar,<br>góðs of æðis,<br>ef sér geta mætti,<br>orðs ok endrþögu.<br> 
5.<br>Vits er þörf,<br>þeim er víða ratar;<br>dælt er heima hvat;<br>at augabragði verðr,<br>sá er ekki kann<br>ok með snotrum sitr.<br> 
6.<br>At hyggjandi sinni<br>skyli-t maðr hræsinn vera,<br>heldr gætinn at geði;<br>þá er horskr ok þögull<br>kemr heimisgarða til,<br>sjaldan verðr víti vörum,<br>því at óbrigðra vin<br>fær maðr aldregi<br>en mannvit mikit.<br> 
7.<br>Inn vari gestr,<br>er til verðar kemr,<br>þunnu hljóði þegir,<br>eyrum hlýðir,<br>en augum skoðar;<br>svá nýsisk fróðra hverr fyrir.<br> 
8.<br>Hinn er sæll,<br>er sér of getr<br>lof ok líknstafi;<br>ódælla er við þat,<br>er maðr eiga skal<br>annars brjóstum í.<br> 
9.<br>Sá er sæll,<br>er sjalfr of á<br>lof ok vit, meðan lifir;<br>því at ill ráð<br>hefr maðr oft þegit<br>annars brjóstum ór.<br> 
10.<br>Byrði betri<br>berr-at maðr brautu at<br>en sé mannvit mikit;<br>auði betra<br>þykkir þat í ókunnum stað;<br>slíkt er válaðs vera.<br> 
11.<br>Byrði betri<br>berr-at maðr brautu at<br>en sé mannvit mikit;<br>vegnest verra<br>vegr-a hann velli at<br>en sé ofdrykkja öls.<br> 
12.<br>Er-a svá gótt<br>sem gótt kveða<br>öl alda sona,<br>því at færa veit,<br>er fleira drekkr<br>síns til geðs gumi.<br> 
13.<br>Óminnishegri heitir<br>sá er yfir ölðrum þrumir,<br>hann stelr geði guma;<br>þess fugls fjöðrum<br>ek fjötraðr vark<br>í garði Gunnlaðar.<br> 
14.<br>Ölr ek varð,<br>varð ofrölvi<br>at ins fróða Fjalars;<br>því er ölðr bazt,<br>at aftr of heimtir<br>hverr sitt geð gumi.<br> 
15.<br>Þagalt ok hugalt<br>skyli þjóðans barn<br>ok vígdjarft vera;<br>glaðr ok reifr<br>skyli gumna hverr,<br>unz sinn bíðr bana.<br> 
16.<br>Ósnjallr maðr<br>hyggsk munu ey lifa,<br>ef hann við víg varask;<br>en elli gefr<br>hánum engi frið,<br>þótt hánum geirar gefi.<br> 
17.<br>Kópir afglapi<br>er til kynnis kemr,<br>þylsk hann um eða þrumir;<br>allt er senn,<br>ef hann sylg of getr,<br>uppi er þá geð guma.<br> 
18.<br>Sá einn veit<br>er víða ratar<br>ok hefr fjölð of farit,<br>hverju geði<br>stýrir gumna hverr,<br>sá er vitandi er vits.<br> 
19.<br>Haldi-t maðr á keri,<br>drekki þó at hófi mjöð,<br>mæli þarft eða þegi,<br>ókynnis þess<br>vár þik engi maðr,<br>at þú gangir snemma at sofa.<br> 
20.<br>Gráðugr halr,<br>nema geðs viti,<br>etr sér aldrtrega;<br>oft fær hlægis,<br>er með horskum kemr,<br>manni heimskum magi.<br> 
21.<br>Hjarðir þat vitu,<br>nær þær heim skulu,<br>ok ganga þá af grasi;<br>en ósviðr maðr<br>kann ævagi<br>síns of mál maga.<br> 
22.<br>Vesall maðr<br>ok illa skapi<br>hlær at hvívetna;<br>hittki hann veit,<br>er hann vita þyrfti,<br>at hann er-a vamma vanr.<br> 
23.<br>Ósviðr maðr<br>vakir um allar nætr<br>ok hyggr at hvívetna;<br>þá er móðr,<br>er at morgni kemr,<br>allt er víl sem var.<br> 
24.<br>Ósnotr maðr<br>hyggr sér alla vera<br>viðhlæjendr vini;<br>hittki hann fiðr,<br>þótt þeir um hann fár lesi,<br>ef hann með snotrum sitr.<br> 
25.<br>Ósnotr maðr<br>hyggr sér alla vera<br>viðhlæjendr vini;<br>þá þat finnr,<br>er at þingi kemr,<br>at hann á formælendr fáa.<br> 
26.<br>Ósnotr maðr<br>þykkisk allt vita,<br>ef hann á sér í vá veru;<br>hittki hann veit,<br>hvat hann skal við kveða,<br>ef hans freista firar.<br> 
27.<br>Ósnotr maðr,<br>er með aldir kemr,<br>þat er bazt, at hann þegi;<br>engi þat veit,<br>at hann ekki kann,<br>nema hann mæli til margt;<br>veit-a maðr,<br>hinn er vettki veit,<br>þótt hann mæli til margt.<br> 
28.<br>Fróðr sá þykkisk,<br>er fregna kann<br>ok segja it sama;<br>eyvitu leyna<br>megu ýta synir,<br>því er gengr um guma.<br> 
29.<br>Ærna mælir,<br>sá er æva þegir,<br>staðlausu stafi;<br>hraðmælt tunga,<br>nema haldendr eigi,<br>oft sér ógótt of gelr.<br> 
30.<br>At augabragði<br>skal-a maðr annan hafa,<br>þótt til kynnis komi;<br>margr þá fróðr þykkisk,<br>ef hann freginn er-at<br>ok nái hann þurrfjallr þruma.<br> 
31.<br>Fróðr þykkisk,<br>sá er flótta tekr,<br>gestr at gest hæðinn;<br>veit-a görla,<br>sá er of verði glissir,<br>þótt hann með grömum glami.<br> 
32.<br>Gumnar margir<br>erusk gagnhollir,<br>en at virði vrekask;<br>aldar róg<br>þat mun æ vera,<br>órir gestr við gest.<br> 
33.<br>Árliga verðar<br>skyli maðr oft fáa,<br>nema til kynnis komi:<br>str ok snópir,<br>lætr sem solginn sé<br>ok kann fregna at fáu.<br> 
34.<br>Afhvarf mikit<br>er til ills vinar,<br>þótt á brautu búi,<br>en til góðs vinar<br>liggja gagnvegir,<br>þótt hann sé firr farinn.<br> 
35.<br>Ganga skal,<br>skal-a gestr vera<br>ey í einum stað;<br>ljúfr verðr leiðr,<br>ef lengi sitr<br>annars fletjum á.<br> 
36.<br>Bú er betra,<br>þótt lítit sé,<br>halr er heima hverr;<br>þótt tvær geitr eigi<br>ok taugreftan sal,<br>þat er þó betra en bæn.<br> 
37.<br>Bú er betra,<br>þótt lítit sé,<br>halr er heima hverr;<br>blóðugt er hjarta,<br>þeim er biðja skal<br>sér í mál hvert matar.<br> 
38.<br>Vápnum sínum<br>skal-a maðr velli á<br>feti ganga framar,<br>því at óvíst er at vita,<br>nær verðr á vegum úti<br>geirs of þörf guma.<br> 
39.<br>Fannk-a ek mildan mann<br>eða svá matar góðan,<br>at væri-t þiggja þegit,<br>eða síns féar<br>svági [glöggvan],<br>at leið sé laun, ef þægi.<br> 
40.<br>Féar síns,<br>er fengit hefr,<br>skyli-t maðr þörf þola;<br>oft sparir leiðum,<br>þats hefr ljúfum hugat;<br>margt gengr verr en varir.<br> 
41.<br>Vápnum ok váðum<br>skulu vinir gleðjask;<br>þat er á sjalfum sýnst;<br>viðrgefendr ok endrgefendr<br>erusk lengst vinir,<br>ef þat bíðr at verða vel.<br> 
42.<br>Vin sínum<br>skal maðr vinr vera<br>ok gjalda gjöf við gjöf;<br>hlátr við hlátri<br>skyli hölðar taka<br>en lausung við lygi.<br> 
43.<br>Vin sínum<br>skal maðr vinr vera,<br>þeim ok þess vin;<br>en óvinar síns<br>skyli engi maðr<br>vinar vinr vera.<br> 
44.<br>Veiztu, ef þú vin átt,<br>þann er þú vel trúir,<br>ok vill þú af hánum gótt geta,<br>geði skaltu við þann blanda<br>ok gjöfum skipta,<br>fara at finna oft.<br> 
45.<br>Ef þú átt annan,<br>þanns þú illa trúir,<br>vildu af hánum þó gótt geta,<br>fagrt skaltu við þann mæla<br>en flátt hyggja<br>ok gjalda lausung við lygi.<br> 
46.<br>Það er enn of þann<br>er þú illa trúir<br>ok þér er grunr at hans geði,<br>hlæja skaltu við þeim<br>ok um hug mæla;<br>glík skulu gjöld gjöfum.<br> 
47.<br>Ungr var ek forðum,<br>fór ek einn saman,<br>þá varð ek villr vega;<br>auðigr þóttumk,<br>er ek annan fann,<br>maðr er manns gaman.<br> 
48.<br>Mildir, fræknir<br>menn bazt lifa,<br>sjaldan sút ala;<br>en ósnjallr maðr<br>uggir hotvetna,<br>sýtir æ glöggr við gjöfum.<br> 
49.<br>Váðir mínar<br>gaf ek velli at<br>tveim trémönnum;<br>rekkar þat þóttusk,<br>er þeir rift höfðu;<br>neiss er nökkviðr halr.<br> 
50.<br>Hrörnar þöll,<br>sú er stendr þorpi á,<br>hlýr-at henni börkr né barr;<br>svá er maðr,<br>sá er manngi ann.<br>Hvat skal hann lengi lifa?<br> 
51.<br>Eldi heitari<br>brennr með illum vinum<br>friðr fimm daga,<br>en þá sloknar,<br>er inn sétti kemr,<br>ok versnar allr vinskapr.<br> 
52.<br>Mikit eitt<br>skal-a manni gefa;<br>oft kaupir sér í litlu lof,<br>með halfum hleif<br>ok með höllu keri<br>fekk ek mér félaga.<br> 
53.<br>Lítilla sanda<br>lítilla sæva<br>lítil eru geð guma;<br>því allir menn<br>urðu-t jafnspakir;<br>half er öld hvar.<br> 
54.<br>Meðalsnotr<br>skyli manna hverr;<br>æva til snotr sé;<br>þeim er fyrða<br>fegrst at lifa,<br>er vel margt vitu.<br> 
55.<br>Meðalsnotr<br>skyli manna hverr,<br>æva til snotr sé;<br>því at snotrs manns hjarta<br>verðr sjaldan glatt,<br>ef sá er alsnotr, er á.<br> 
56.<br>Meðalsnotr<br>skyli manna hverr,<br>æva til snotr sé;<br>örlög sín<br>viti engi fyrir,<br>þeim er sorgalausastr sefi.<br> 
57.<br>Brandr af brandi<br>brenn, unz brunninn er,<br>funi kveikisk af funa;<br>maðr af manni<br>verðr at máli kuðr,<br>en til dælskr af dul.<br> 
58.<br>Ár skal rísa,<br>sá er annars vill<br>fé eða fjör hafa;<br>sjaldan liggjandi ulfr<br>lær of getr<br>né sofandi maðr sigr.<br> 
59.<br>Ár skal rísa,<br>sá er á yrkjendr fáa,<br>ok ganga síns verka á vit;<br>margt of dvelr,<br>þann er um morgin sefr,<br>hálfr er auðr und hvötum.<br> 
60.<br>Þurra skíða<br>ok þakinna næfra,<br>þess kann maðr mjöt,<br>þess viðar,<br>er vinnask megi<br>mál ok misseri.<br> 
61.<br>Þveginn ok mettr<br>ríði maðr þingi at,<br>þótt hann sé-t væddr til vel;<br>skúa ok bróka<br>skammisk engi maðr<br>né hests in heldr,<br>þótt hann hafi-t góðan<br> 
62.<br>Snapir ok gnapir,<br>er til sævar kemr,<br>örn á aldinn mar;<br>svá er maðr,<br>er með mörgum kemr<br>ok á formælendr fáa.<br> 
63.<br>Fregna ok segja<br>skal fróðra hverr,<br>sá er vill heitinn horskr;<br>einn vita<br>né annarr skal,<br>þjóð veit, ef þrír ro.<br> 
64.<br>Ríki sitt<br>skyli ráðsnotra<br>hverr í hófi hafa;<br>þá hann þat finnr,<br>er með fræknum kemr<br>at engi er einna hvatastr.<br> 
65.<br>-- -- -- --<br>orða þeira,<br>er maðr öðrum segir<br>oft hann gjöld of getr.<br> 
66.<br>Mikilsti snemma<br>kom ek í marga staði,<br>en til síð í suma;<br>öl var drukkit,<br>sumt var ólagat,<br>sjaldan hittir leiðr í líð.<br> 
67.<br>Hér ok hvar<br>myndi mér heim of boðit,<br>ef þyrftak at málungi mat,<br>eða tvau lær hengi<br>at ins tryggva vinar,<br>þars ek hafða eitt etit.<br> 
68.<br>Eldr er beztr<br>með ýta sonum<br>ok sólar sýn,<br>heilyndi sitt,<br>ef maðr hafa náir,<br>án við löst at lifa.<br> 
69.<br>Er-at maðr alls vesall,<br>þótt hann sé illa heill;<br>sumr er af sonum sæll,<br>sumr af frændum,<br>sumr af fé ærnu,<br>sumr af verkum vel.<br> 
70.<br>Betra er lifðum<br>en sé ólifðum,<br>ey getr kvikr kú;<br>eld sá ek upp brenna<br>auðgum manni fyrir,<br>en úti var dauðr fyr durum.<br> 
71.<br>Haltr ríðr hrossi,<br>hjörð rekr handar vanr,<br>daufr vegr ok dugir,<br>blindr er betri<br>en brenndr séi,<br>nýtr manngi nás.<br> 
72.<br>Sonr er betri,<br>þótt sé síð of alinn<br>eftir genginn guma;<br>sjaldan bautarsteinar<br>standa brautu nær,<br>nema reisi niðr at nið.<br> 
73.<br>Tveir ro eins herjar,<br>tunga er höfuðs bani;<br>er mér í heðin hvern<br>handar væni.<br> 
74.<br>Nótt verðr feginn<br>sá er nesti trúir,<br>skammar ro skips ráar;<br>hverf er haustgríma;<br>fjölð of viðrir<br>á fimm dögum<br>en meira á mánuði.<br> 
75.<br>Veit-a hinn,<br>er vettki veit,<br>margr verðr af aurum api;<br>maðr er auðigr,<br>annar óauðigr,<br>skyli-t þann vítka váar.<br> 
76.<br>Deyr fé,<br>deyja frændr,<br>deyr sjalfr it sama,<br>en orðstírr<br>deyr aldregi,<br>hveim er sér góðan getr.<br> 
77.<br>Deyr fé,<br>deyja frændr,<br>deyr sjalfr it sama,<br>ek veit einn,<br>at aldrei deyr:<br>dómr um dauðan hvern.<br> 
78.<br>Fullar grindr<br>sá ek fyr Fitjungs sonum,<br>nú bera þeir vánar völ;<br>svá er auðr<br>sem augabragð,<br>hann er valtastr vina.<br> 
79.<br>Ósnotr maðr,<br>ef eignask getr<br>fé eða fljóðs munuð,<br>metnaðr hánum þróask,<br>en mannvit aldregi,<br>fram gengr hann drjúgt í dul.<br> 
80.<br>Þat er þá reynt,<br>er þú að rúnum spyrr<br>inum reginkunnum,<br>þeim er gerðu ginnregin<br>ok fáði fimbulþulr,<br>þá hefir hann bazt, ef hann þegir.<br> 
81.<br>At kveldi skal dag leyfa,<br>konu, er brennd er,<br>mæki, er reyndr er,<br>mey, er gefin er,<br>ís, er yfir kemr,<br>öl, er drukkit er.<br> 
82.<br>Í vindi skal við höggva,<br>veðri á sjó róa,<br>myrkri við man spjalla,<br>mörg eru dags augu;<br>á skip skal skriðar orka,<br>en á skjöld til hlífar,<br>mæki höggs,<br>en mey til kossa.<br> 
83.<br>Við eld skal öl drekka,<br>en á ísi skríða,<br>magran mar kaupa,<br>en mæki saurgan,<br>heima hest feita,<br>en hund á búi.<br>  
84.<br>Meyjar orðum<br>skyli manngi trúa<br>né því, er kveðr kona,<br>því at á hverfanda hvéli<br>váru þeim hjörtu sköpuð,<br>brigð í brjóst of lagið.<br> 
85.<br>Brestanda boga,<br>brennanda loga,<br>gínanda ulfi,<br>galandi kráku,<br>rýtanda svíni,<br>rótlausum viði,<br>vaxanda vági,<br>vellanda katli,<br> 
86.<br>Fljúganda fleini,<br>fallandi báru,<br>ísi einnættum,<br>ormi hringlegnum,<br>brúðar beðmálum<br>eða brotnu sverði,<br>bjarnar leiki<br>eða barni konungs.<br> 
87.<br>Sjúkum kalfi,<br>sjalfráða þræli,<br>völu vilmæli,<br>val nýfelldum.<br> 
88.<br>Akri ársánum<br>trúi engi maðr<br>né til snemma syni,<br>- veðr ræðr akri.<br>en vit syni;<br>hætt er þeira hvárt.<br> 
89.<br>Bróðurbana sínum<br>þótt á brautu mæti,<br>húsi hálfbrunnu,<br>hesti alskjótum,<br>- þá er jór ónýtr,<br>ef einn fótr brotnar -,<br>verði-t maðr svá tryggr<br>at þessu trúi öllu.<br> 
90.<br>Svá er friðr kvenna,<br>þeira er flátt hyggja,<br>sem aki jó óbryddum<br>á ísi hálum,<br>teitum, tvévetrum<br>ok sé tamr illa,<br>eða í byr óðum<br>beiti stjórnlausu,<br>eða skyli haltr henda<br>hrein í þáfjalli.<br> 
91.<br>Bert ek nú mæli,<br>því at ek bæði veit,<br>brigðr er karla hugr konum;<br>þá vér fegrst mælum,<br>er vér flást hyggjum:<br>þat tælir horska hugi.<br> 
92.<br>Fagrt skal mæla<br>ok fé bjóða,<br>sá er vill fljóðs ást fá,<br>líki leyfa<br>ins ljósa mans,<br>sá fær, er fríar.<br> 
93.<br>Ástar firna<br>skyli engi maðr<br>annan aldregi;<br>oft fá á horskan,<br>er á heimskan né fá,<br>lostfagrir litir.<br> 
94.<br>Eyvitar firna<br>er maðr annan skal,<br>þess er um margan gengr guma;<br>heimska ór horskum<br>gerir hölða sonu<br>sá inn máttki munr.<br> 
95.<br>Hugr einn þat veit,<br>er býr hjarta nær,<br>einn er hann sér of sefa;<br>öng er sótt verri<br>hveim snotrum manni<br>en sér engu at una.<br> 
96.<br>Þat ek þá reynda,<br>er ek í reyri sat,<br>ok vættak míns munar;<br>hold ok hjarta<br>var mér in horska mær;<br>þeygi ek hana at heldr hefik.<br> 
97.<br>Billings mey<br>ek fann beðjum á<br>sólhvíta sofa;<br>jarls ynði<br>þótti mér ekki vera<br>nema við þat lík at lifa.<br> 
98.<br>"Auk nær aftni<br>skaltu, Óðinn, koma,<br>ef þú vilt þér mæla man;<br>allt eru ósköp,<br>nema einir viti<br>slíkan löst saman."<br> 
99.<br>Aftr ek hvarf<br>ok unna þóttumk<br>vísum vilja frá;<br>hitt ek hugða,<br>at ek hafa mynda<br>geð hennar allt ok gaman.<br> 
100.<br>Svá kom ek næst,<br>at in nýta var<br>vígdrótt öll of vakin<br>með brennandum ljósum<br>ok bornum viði,<br>svá var mér vílstígr of vitaðr.<br> 
101.<br>Auk nær morgni,<br>er ek var enn of kominn,<br>þá var saldrótt of sofin;<br>grey eitt ek þá fann<br>innar góðu konu<br>bundit beðjum á.<br> 
102.<br>Mörg er góð mær,<br>ef görva kannar,<br>hugbrigð við hali;<br>þá ek þat reynda,<br>er it ráðspaka<br>teygða ek á flærðir fljóð;<br>háðungar hverrar<br>leitaði mér it horska man,<br>ok hafða ek þess vettki vífs.<br>  
103.<br>Heima glaðr gumi<br>ok við gesti reifr,<br>sviðr skal um sig vera,<br>minnigr ok málugr,<br>ef hann vill margfróðr vera,<br>oft skal góðs geta;<br>fimbulfambi heitir,<br>sá er fátt kann segja,<br>þat er ósnotrs aðal.<br> 
104.<br>Inn aldna jötun ek sótta,<br>nú em ek aftr of kominn:<br>fátt gat ek þegjandi þar;<br>mörgum orðum<br>mælta ek í minn frama<br>í Suttungs sölum.<br> 
105.<br>Gunnlöð mér of gaf<br>gullnum stóli á<br>drykk ins dýra mjaðar;<br>ill iðgjöld<br>lét ek hana eftir hafa<br>síns ins heila hugar,<br>síns ins svára sefa.<br> 
106.<br>Rata munn<br>létumk rúms of fá<br>ok um grjót gnaga;<br>yfir ok undir<br>stóðumk jötna vegir,<br>svá hætta ek höfði til.<br> 
107.<br>Vel keypts litar<br>hefi ek vel notit,<br>fás er fróðum vant,<br>því at Óðrerir<br>er nú upp kominn<br>á alda vés jaðar.<br> 
108.<br>Ifi er mér á,<br>at ek væra enn kominn<br>jötna görðum ór,<br>ef ek Gunnlaðar né nytak,<br>innar góðu konu,<br>þeirar er lögðumk arm yfir.<br> 
109.<br>Ins hindra dags<br>gengu hrímþursar<br>Háva ráðs at fregna<br>Háva höllu í;<br>at Bölverki þeir spurðu,<br>ef hann væri með böndum kominn<br>eða hefði hánum Suttungr of sóit.<br> 
110.<br>Baugeið Óðinn,<br>hygg ek, at unnit hafi;<br>hvat skal hans tryggðum trúa?<br>Suttung svikinn<br>hann lét sumbli frá<br>ok grætta Gunnlöðu.<br>  
111.<br>Mál er at þylja<br>þular stóli á<br>Urðarbrunni at,<br>sá ek ok þagðak,<br>sá ek ok hugðak,<br>hlýdda ek á manna mál;<br>of rúnar heyrða ek dæma,<br>né of ráðum þögðu<br>Háva höllu at,<br>Háva höllu í,<br>heyrða ek segja svá:<br> 
112.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>nótt þú rís-at<br>nema á njósn séir<br>eða þú leitir þér innan út staðar.<br> 
113.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>fjölkunnigri konu<br>skal-at-tu í faðmi sofa,<br>svá at hon lyki þik liðum.<br> 
114.<br>Hon svá gerir,<br>at þú gáir eigi<br>þings né þjóðans máls;<br>mat þú vill-at<br>né mannskis gaman,<br>ferr þú sorgafullr at sofa.<br> 
115.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>annars konu<br>teygðu þér aldregi<br>eyrarúnu at.<br> 
116.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>á fjalli eða firði,<br>ef þik fara tíðir,<br>fásktu at virði vel.<br> 
117.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>illan mann<br>láttu aldregi<br>óhöpp at þér vita,<br>því at af illum manni<br>fær þú aldregi<br>gjöld ins góða hugar.<br> 
118.<br>Ofarla bíta<br>ek sá einum hal<br>orð illrar konu;<br>fláráð tunga<br>varð hánum at fjörlagi<br>ok þeygi of sanna sök.<br> 
119.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>veistu, ef þú vin átt,<br>þann er þú vel trúir,<br>far þú at finna oft,<br>því at hrísi vex<br>ok hávu grasi<br>vegr, er vættki treðr.<br> 
120.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>góðan mann<br>teygðu þér at gamanrúnum<br>ok nem líknargaldr, meðan þú lifir.<br> 
121.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>vin þínum<br>ver þú aldregi<br>fyrri at flaumslitum;<br>sorg etr hjarta,<br>ef þú segja né náir<br>einhverjum allan hug.<br> 
122.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>orðum skipta<br>þú skalt aldregi<br>við ósvinna apa,<br> 
123.<br>Því at af illum manni<br>mundu aldregi<br>góðs laun of geta,<br>en góðr maðr<br>mun þik gerva mega<br>líknfastan at lofi.<br> 
124.<br>Sifjum er þá blandat,<br>hver er segja ræðr<br>einum allan hug;<br>allt er betra<br>en sé brigðum at vera;<br>er-a sá vinr öðrum, er vilt eitt segir.<br> 
125.<br>Ráðumk, þér Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>þrimr orðum senna<br>skal-at-tu þér við verra mann<br>oft inn betri bilar,<br>þá er inn verri vegr.<br> 
126.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>skósmiðr þú verir<br>né skeftismiðr,<br>nema þú sjalfum þér séir:<br>skór er skapaðr illa<br>eða skaft sé rangt,<br>þá er þér böls beðit.<br> 
127.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>hvars þú böl kannt,<br>kveð þú þér bölvi at<br>ok gef-at þínum fjándum frið.<br> 
128.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>illu feginn<br>ver þú aldregi,<br>en lát þér at góðu getit.<br> 
129.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>upp líta<br>skal-at-tu í orrustu,<br>- gjalti glíkir<br>verða gumna synir, -<br>síðr þitt of heilli halir.<br> 
130.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>ef þú vilt þér góða konu<br>kveðja at gamanrúnum<br>ok fá fögnuð af,<br>fögru skaltu heita<br>ok láta fast vera;<br>leiðisk manngi gótt, ef getr.<br> 
131.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>varan bið ek þik vera<br>ok eigi ofvaran;<br>ver þú við öl varastr<br>ok við annars konu<br>ok við þat it þriðja,<br>at þjófar né leiki.<br> 
132.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>at háði né hlátri<br>hafðu aldregi<br>gest né ganganda.<br> 
133.<br>Oft vitu ógörla,<br>þeir er sitja inni fyrir,<br>hvers þeir ro kyns, er koma;<br>er-at maðr svá góðr<br>at galli né fylgi,<br>né svá illr, at einugi dugi.<br> 
134.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>at hárum þul<br>hlæ þú aldregi,<br>oft er gótt, þat er gamlir kveða;<br>oft ór skörpum belg<br>skilin orð koma<br>þeim er hangir með hám<br>ok skollir með skrám<br>ok váfir með vílmögum.<br> 
135.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>gest þú né geyja<br>né á grind hrekir;<br>get þú váluðum vel.<br> 
136.<br>Rammt er þat tré,<br>er ríða skal<br>öllum at upploki;<br>baug þú gef,<br>eða þat biðja mun<br>þér læs hvers á liðu.<br> 
137.<br>Ráðumk þér, Loddfáfnir,<br>en þú ráð nemir, -<br>njóta mundu, ef þú nemr,<br>þér munu góð, ef þú getr -:<br>hvars þú öl drekkir,<br>kjós þér jarðar megin,<br>því at jörð tekr við ölðri,<br>en eldr við sóttum,<br>eik við abbindi,<br>ax við fjölkynngi,<br>höll við hýrógi,<br>- heiftum skal mána kveðja, -<br>beiti við bitsóttum,<br>en við bölvi rúnar,<br>fold skal við flóði taka.<br>  
138.<br>Veit ek, at ek hekk<br>vindga meiði á<br>nætr allar níu,<br>geiri undaðr<br>ok gefinn Óðni,<br>sjalfr sjalfum mér,<br>á þeim meiði,<br>er manngi veit<br>hvers af rótum renn.<br> 
139.<br>Við hleifi mik sældu<br>né við hornigi;<br>nýsta ek niðr,<br>nam ek upp rúnar,<br>æpandi nam,<br>fell ek aftr þaðan.<br> 
140.<br>Fimbulljóð níu<br>nam ek af inum frægja syni<br>Bölþorns, Bestlu föður,<br>ok ek drykk of gat<br>ins dýra mjaðar,<br>ausinn Óðreri.<br> 
141.<br>Þá nam ek frævask<br>ok fróðr vera<br>ok vaxa ok vel hafask,<br>orð mér af orði<br>orðs leitaði,<br>verk mér af verki<br>verks leitaði.<br> 
142.<br>Rúnar munt þú finna<br>ok ráðna stafi,<br>mjök stóra stafi,<br>mjök stinna stafi,<br>er fáði fimbulþulr<br>ok gerðu ginnregin<br>ok reist hroftr rögna.<br> 
143.<br>Óðinn með ásum,<br>en fyr alfum Dáinn,<br>Dvalinn ok dvergum fyrir,<br>Ásviðr jötnum fyrir,<br>ek reist sjalfr sumar.<br> 
144.<br>Veistu, hvé rísta skal?<br>Veistu, hvé ráða skal?<br>Veistu, hvé fáa skal?<br>Veistu, hvé freista skal?<br>Veistu, hvé biðja skal?<br>Veistu, hvé blóta skal?<br>Veistu, hvé senda skal?<br>Veistu, hvé sóa skal?<br> 
145.<br>Betra er óbeðit<br>en sé ofblótit,<br>ey sér til gildis gjöf;<br>betra er ósent<br>en sé ofsóit.<br>Svá Þundr of reist<br>fyr þjóða rök,<br>þar hann upp of reis,<br>er hann aftr of kom.<br>  
146.<br>Ljóð ek þau kann,<br>er kann-at þjóðans kona<br>ok mannskis mögr.<br>Hjalp heitir eitt,<br>en þat þér hjalpa mun<br>við sökum ok sorgum<br>ok sútum görvöllum.<br> 
147.<br>Þat kann ek annat,<br>er þurfu ýta synir,<br>þeir er vilja læknar lifa.<br> 
148.<br>Það kann ek þriðja:<br>ef mér verðr þörf mikil<br>hafts við mína heiftmögu,<br>eggjar ek deyfi<br>minna andskota,<br>bíta-t þeim vápn né velir.<br> 
149.<br>Þat kann ek it fjórða:<br>ef mér fyrðar bera<br>bönd að boglimum,<br>svá ek gel,<br>at ek ganga má,<br>sprettr mér af fótum fjöturr,<br>en af höndum haft.<br> 
150.<br>Þat kann ek it fimmta:<br>ef ek sé af fári skotinn<br>flein í folki vaða,<br>fýgr-a hann svá stinnt,<br>at ek stöðvig-a-k,<br>ef ek hann sjónum of sék.<br> 
151.<br>Þat kann ek it sétta:<br>ef mik særir þegn<br>á vrótum hrás viðar,<br>ok þann hal<br>er mik heifta kveðr,<br>þann eta mein heldr en mik.<br> 
152.<br>Þat kann ek it sjaunda:<br>ef ek sé hávan loga<br>sal of sessmögum,<br>brennr-at svá breitt,<br>at ek hánum bjargig-a-k;<br>þann kann ek galdr at gala.<br> 
153.<br>Þat kann ek it átta,<br>er öllum er<br>nytsamligt at nema:<br>hvars hatr vex<br>með hildings sonum<br>þat má ek bæta brátt.<br> 
154.<br>Þat kann ek it níunda:<br>ef mik nauðr of stendr<br>at bjarga fari mínu á floti,<br>vind ek kyrri<br>vági á<br>ok svæfik allan sæ.<br> 
155.<br>Þat kann ek it tíunda:<br>ef ek sé túnriður<br>leika lofti á,<br>ek svá vinnk,<br>at þær villar fara<br>sinna heimhama,<br>sinna heimhuga.<br> 
156.<br>Þat kann ek it ellifta:<br>ef ek skal til orrostu<br>leiða langvini,<br>und randir ek gel,<br>en þeir með ríki fara<br>heilir hildar til,<br>heilir hildi frá,<br>koma þeir heilir hvaðan.<br> 
157.<br>Þat kann ek it tolfta:<br>ef ek sé á tré uppi<br>váfa virgilná,<br>svá ek ríst<br>ok í rúnum fák,<br>at sá gengr gumi<br>ok mælir við mik.<br> 
158.<br>Þat kann ek it þrettánda:<br>ef ek skal þegn ungan<br>verpa vatni á,<br>mun-at hann falla,<br>þótt hann í folk komi,<br>hnígr-a sá halr fyr hjörum.<br> 
159.<br>Þat kann ek it fjögurtánda:<br>ef ek skal fyrða liði<br>telja tíva fyrir,<br>ása ok alfa<br>ek kann allra skil;<br>fár kann ósnotr svá.<br> 
160.<br>Þat kann ek it fimmtánda<br>er gól Þjóðrerir<br>dvergr fyr Dellings durum:<br>afl gól hann ásum,<br>en alfum frama,<br>hyggju Hroftatý.<br> 
161.<br>Þat kann ek it sextánda:<br>ef ek vil ins svinna mans<br>hafa geð allt ok gaman,<br>hugi ek hverfi<br>hvítarmri konu,<br>ok sný ek hennar öllum sefa.<br> 
162.<br>Þat kann ek it sjautjánda<br>at mik mun seint firrask<br>it manunga man.<br>Ljóða þessa<br>mun þú, Loddfáfnir,<br>lengi vanr vera;<br>þó sé þér góð, ef þú getr,<br>nýt ef þú nemr,<br>þörf ef þú þiggr.<br> 
163.<br>Þat kann ek it átjánda,<br>er ek æva kennik<br>mey né manns konu,<br>- allt er betra,<br>er einn of kann;<br>þat fylgir ljóða lokum, -<br>nema þeiri einni,<br>er mik armi verr,<br>eða mín systir sé.<br>  
164.<br>Nú eru Háva mál<br>kveðin Háva höllu í,<br>allþörf ýta sonum,<br>óþörf jötna sonum;<br>heill sá, er kvað,<br>heill sá, er kann,<br>njóti sá, er nam,<br>heilir, þeirs hlýddu.<br><br><br>
